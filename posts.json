
{
  "title": "GEORGIEV.CLOUD",
  "posts": [
    {
      "id": "2025-12-12-risingup",
      "title": "Декември, 2025",
      "date": "2025-12-12",
      "tags": ["bulgarian", "essay"],
      "content": [
        "Месеца е декември, годината 2025, а България дишаше тежко. Натрупаното с години напрежение беше излязло на повърхността и се беше превърнало в нещо рядко и чисто - неподправена обществена реакция. Не политическа, не режисирана, не водена от лозунги, а дълбоко човешка. Усещане, че повече не може така. Че търпението е изчерпано. Че е време. Аз бях далеч, на 2 500 километра от София. Имах важни професионални ангажименти, пътувания, отговорности. Жената до мен беше в 32-рата седмица от бременността си. Всичко говореше, че не трябва да тръгвам. Разумът ми подреждаше аргументи един след друг. Но вътре в мен имаше нещо по-силно от логиката - едно тихо, но настойчиво чувство за дълг. Усещане, че не мога и този път да игнорирам правилното. И така, тръгнах.",
        "Вечерта на протеста София изглеждаше като жив организъм, който се е активизирал срещу възпаление. Хората на площада бяха антителата, които се акумулират срещу опасността. Хората не скандираха от гняв, а от надежда. Поглеждах лицата на хората наоколо и се разпознавах в тях. Спокойни, мислещи, достойни хора. Това не беше бунт - беше пробуждане.",
        "На следващата сутрин се събудих в София с чувство на тиха победа. Малко по-късно дойде и новината, че правителството подава оставка. Знаех, че това не е моя заслуга. Но знаех и нещо друго - бях там. Част от цялото. И това беше достатъчно.",
        "Скоро след това отново се озовах на летището. Пътят ме връщаше обратно към ежедневието. Седях на първия ред в самолета, място 1A, когато до мен се настани възрастен мъж. Още с първата му крачка усетих, че той не принадлежи на това пространство. Беше на 91 години. Облечен с изключително внимание, с фин усет към детайла, към цветовете, към материята. Говореше бавно, ясно, с думи, които вече не се използват често. Имаше присъствие. Не натрапчиво. Просто… осезаемо. Сякаш около него въздухът беше по-спокоен.",
        "Разговорът ни се разгърна естествено. Разбрах, че пътува сам. Че е част от голяма фондация, която подпомага талантливи деца да учат в най-добрите университети по света. По средата на полета извади модерен таблет и започна да пише имейли - спокойно, уверено, напълно в настоящето. Личеше си, че годините за него не са бреме, а просто фин пласт върху една забележителна и многопластова личност.",
        "По-късно научих повече. Че е част от кралско семейство. Че същия ден е бил с българския цар. Че са близки приятели. Но най-силният момент дойде, когато ми разказа как като дете е стоял в центъра на София по време на траурното шествие след смъртта на цар Борис III. Той не беше чел за това. Не беше гледал архиви. Той е бил там.",
        "И тогава ме връхлетя осъзнаването. Аз седях до жива история. До човек, който носеше в себе си цяла епоха. Монархията. Прекъсването ѝ. Паметта за нея. И въпреки това, човек напълно вписващ се в модерното настояще.",
        "Към този момент, вероятността нашите свето да се прекосат беше изключително ниска. И все пак в този ден, след този протест, след този избор да тръгна въпреки всичко, светът някак се подреди така, че да седим един до друг.",
        "Това пътуване ми донесе прозрението, че когато следваме вътрешния си компас, пътят ни води не просто към промяна, а към смисъл. Човекът, до когото се докоснах, носеше духа на Царска България – време на възход и духовно пробуждане. Епоха на далновидни и достойни личности, готови на всичко за благоденствието на родината си. Оказа се, че и днес ги има. Много са. Видях ги там, на площада.",
        "* * *"
      ]
    },
    {
      "id": "2025-05-22-tuk-i-sega",
      "title": "Тук и сега",
      "date": "2025-05-22",
      "tags": ["bulgarian", "essay"],
      "content": [
        "Ставам сутрин и вече бързам. Бързам към дестинация, която не съществува. Вечно подвижна цел, която, колкото по-близо доближавам, толкова по-надалеч се измества. Да имам, да притежавам, да получавам - повече, по-много, по-често. Да усещам изобилие, което някак винаги остава недостатъчно.",
        "На излизане синът ми застава пред мен. Прекрасно създание, ухаещо на живот, изпълнено с любов. Магическа любов, способна да излекува всичко. Любов, която спира времето и изпълва всеки миг със смисъл. Прегръщам го, стискам го силно до себе си и попивам от еликсира му. Вдишвам дълбоко, опитвайки се да задържа в себе си аромата на живот. Пускам го, а пред мен е жена ми. Все така прекрасна, всеотдайна и топла. Тя винаги е там, винаги готова да подаде ръка, винаги подкрепяща. Но аз вече съм свикнал.",
        "Приел съм нейното присъствие за даденост и сякаш все по-трудно усещам истинската стойност на онова, което тя ми дава. Какво всъщност означава това за мен? Мога ли да си представя живота без тази нейната безрезервна обич и отдаденост?",
        "Но аз нямам време да размишлявам - трябва да бързам. Да постигам повече, по-бързо, по-често. Мечтите ми се подреждат една след друга, а времето става все по-малко, все по-оскъдно. И аз тичам напред от изгрев до залез, всеки ден, всеки миг.",
        "Вечно разбързан, неукротим, омаян от има̀не. Понякога в мислите ми се прокрадва онзи спомен. Незабравим момент преди години, много години. Момент, който кара душата ми да се усмихва широко и продължително. Как бих искал пак да съм там и да го преживея отново. Но тогава, някакси, не осъзнавах колко ценен е този миг. Не разбирах привилегията, подарена ми от живота. А сега стоя тук, тук и сега, и копнея за него. Само още веднъж. Само за миг.",
        "Но времето ми не търпи дълги копнежи. Бързам напред, защото е мой дълг да не спирам - да правя повече, по-бързо и по-често. И докато тичам по късата пътека на живота, вечно забързан и угрижен, не забелязвам как пропускам ценни мигове - тези, които се случват точно сега. Нов момент, нов шанс, нова привилегия. Точно тук, точно в този миг, който някой ден ще ми липсва. Затова спирам за кратко, поемам дълбоко дъх и си позволявам просто да бъда тук. Тук и сега.",
        "* * *"
      ]
    },
    {
      "id": "2024-10-19-kulturni-svetila",
      "title": "Културни светила",
      "date": "2024-10-19",
      "tags": ["bulgarian", "culture"],
      "content": [
        "(Influenced by the death of Kiril Marichkov)",
        "Културата е жизненоважният орган на организма на една нация, който трябва да се поддържа здрав и защитен. Всяка нация се развива през годините, повлияна от значими исторически събития и културни достижения. Някои събития водят до разруха, а други до положителни промени и стимулират просперитета.",
        "Примери за събития с положителен характер включват приемането на декократична политическа система, научни изобретения, архитектурни постижения, раждането на нови литературни стилове или нови тенденции в музиката и изкуството. Всяка глава от историята представя ключови личности, които посвещават живота си на тези промени. Тези важни хора са основна задвижваща сила на един такъв процес. Културната еволюция често бива придружена от изменения в ценностите.",
        "Ценностите и културата са, всъщност, основополагащи за всяка една нация.",
        "В книгата \"Какво дължим на бъдещето”, Уилям МакАскил говори за ценностите, тяхното съхранение и разглежда значението на това бъдещите поколения да наследят етични и морални ценности. МакАскил обсъжда възможността определени ценности да станат устойчиви във времето, особено с напредъка на обществата в области като технологии, управление и институции.",
        "Ако не сме внимателни, вредни или ограничаващи ценности могат да бъдат \"заключени\" и да продължат дълго време, оказвайки негативно влияние върху бъдещите поколения. МакАскил твърди, че ценностите са крехки и могат да бъдат загубени, ако не се съхраняват активно.",
        "Без дълбоко вкоренени ценности и здрава култура, вероятността за просперитет е доста ниска. Наричам ключовите хора, които посвещават живота си на това дело \"културни светила”. Такива личности са изключително редки. Не е обичайно да притежаваш таланта и уменията да станеш културно светило, и дори тогава не е сигурно, че ще имаш възможността да се развиеш до такова ниво. Затова тези хора са изключително ценни и трябва да бъдат насърчавани.",
        "Ние, като общество, трябва да ги разпознаваме и да създаваме условия, които им позволяват да процъфтяват. В крайна сметка, успехът на тяхната работа ще се отрази върху нас. Ние ще пожънем дългосрочните ползи от техните постижения и колективно ще се радваме на плодовете на техния труд. Хората, които принадлежат към тази категория, трябва да бъдат празнувани и подкрепяни. Трябва да ги култивираме и да създаваме условия за развитие на повече таланти, които да допринесат за нашето културно наследство.",
        "Следователно, когато такива личности ни напуснат, това е национална трагедия. Наш дълг е да продължим да ги честваме, помним и да запазим плодовете на тяхното творчество. Никога не е сигурно дали във времето ще успеем да съхраним достатъчно културни стила, които да поддържат нашата нация културно здрава. Без тяхното себераздаване и приноси, рискуваме да загубим същността, която поддържа нашата културна жизненост и идентичност.",
        "* * *"
      ]
    },
    {
      "id": "2024-08-30-ezik-i-obshtuvane",
      "title": "Език и общуване",
      "date": "2024-08-30",
      "tags": ["bulgarian", "communication"],
      "content": [
        "Имах невероятния късмет да израсна на наистина магическо място, заобиколено от чудесни хора. До ден днешен се чувствам изключително привилигирован, че бях част от толкова прекрасна общност, която ми предаде безценни умения и житейски уроци. Но имаше един важен урок, който ми убягна – овладяването на изкуството на комуникацията. Като дете не разбирах напълно значението на силните комуникативни умения.",
        "Предполагам, че не бях изложен на достатъчно примери за ясно и въздействащо изказване или просто не успях да го разпозная и разбера. Идеята да се изразявам умело и ясно не ми беше идвала на ум, до много по-късно в живота.",
        "С напредъка на моята кариера ми стана абсолютно ясно, че комуникацията е също толкова важна в софтуерната индустрия, колкото и самото програмиране. Докато усвояването на програмни езици винаги беше приоритет, скоро осъзнах, че овладяването на човешкия език е също толкова важно. Независимо дали дешифрирам изискванията на клиентите за нова функционалност или обсъждам сложни проблеми с колегите си, силните комуникативни умения се оказаха от съществено значение.",
        "Хомогенното разбирането на същността на проблема е в основата ефективните решения. А и по нашите географски ширини е по-характерно да се говори по-малко и да се работи повече. Недостатъчната и неефективна комуникация е доказана рецепта за некачествен продукт.",
        "В днешния бързо развиващ се технологичен свят се оформя една вълнуваща нова тенденция - човешкият език става също толкова необходим, колкото и традиционните програмни езици. С нарастването на платформите за програмиране, подпомагани от изкуствен интелект, от програмистите се очаква не само да пишат код, но и да комуникират ефективно с изкуствения интелект. Това представлява голяма промяна, особено за тези от нас, които обикновено се фокусират повече върху кода, отколкото върху разговора.",
        "Това е нова концепция, в която овладяването на изкуството на комуникацията е също толкова жизненоважно, колкото и усвояването на синтаксиса и алгоритмите.",
        "Технологичният пейзаж може да се променя бързо, но основните принципи на софтуерната разработка остават непроменени. Отличното разбиране на програмни алгоритми, добри практики и инфраструктура все още има фундаментално значение. Въпреки това начинът, по който взаимодействаме с кода и системите, се променя и все повече зависи от естествения човешки език. Това, което не се е променило обаче, е необходимостта от ефективна комуникация – независимо дали общуваме с човек или взаимодействаме със софтуер.",
        "В този непрекъснато променящ се свят, начинът, по който комуникираме, е също толкова важен, колкото и това, което създаваме."
      ]
    }
  ]
}
